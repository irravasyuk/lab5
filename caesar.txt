Розігрійте духовку до 180 градусів. Зачистьте 150 г курячого філе від жиру та плівок і поріжте брусочками завтовшки не більше 5 мм. Деко застеліть пергаментним папером і викладіть на нього шматочки курячого філе. Посоліть до смаку, додайте 1-2 дрібки паприки. За бажанням використовуйте копчену паприку. Зріжте скоринку з 2-х шматочків білого хліба та наріжте великими кубиками. Викладіть на деко разом з куркою. Поставте запікатися на 10 хвилин у розігріту до 180 градусів духовку. За необхідності можете трохи збільшити час приготування, але будьте уважні, курка не повинна бути сухою. Готові шматочки курки та хліба дістаньте з духовки та дайте їм охолонути до кімнатної температури. Приготуйте заправку салату. Подрібніть ножем 8 анчоусів. Якщо вони дуже солоні, зменште їх кількість до 5 штук. Викладіть у миску та додайте 2 ст. л. натертого пармезану, 1 ст. л. вустерського соусу та 1 ч. л. американської гірчиці. Вичавіть 2 зубчики часнику та додайте яєчний жовток. Тонкою цівкою вливайте 30 мл оливкової олії та перемішуйте віничком до однорідності. У салатник або тарілку викладіть 150 г листя салату. Використовуйте або мікс салатів, або ромен та айсберг. Додайте шматочки курки та сухарики, які вже остигли. Помийте 80 г томатів чері та розріжте навпіл, додайте до салату.Заправте салат соусом і добре перемішайте. За бажанням можете посипати відразу тертим сиром пармезан або зробити це порційно в кожну тарілку.

