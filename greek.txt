Візьміть глибоку миску або салатницю. Всі інгредієнти салату нарізайте та одразу перекладайте в неї. Якщо готуєте салат взимку, використовуйте томати чері, вони все ж таки смачніші та ароматніші за тепличні. У сезон овочів використовуйте будь-які томати, головне – м'ясистих сортів. Візьміть 200 г томатів чері або 2 середні томати. Перші помийте та розріжте навпіл. Якщо використовуєте звичайні томати, розріжте навпіл, виріжте плодоніжку та наріжте середніми кубиками. Перекладіть у миску.Огірок помийте, розріжте навпіл, а потім наріжте кожну половинку півкільцями товщиною 0,5 см. Якщо потрібно, очистьте шкірку огірка. Перекладіть у миску до томатів. Солодкий перець помийте, розріжте навпіл, видаліть плодоніжку та насіння, а потім наріжте кубиком приблизно такого розміру, як і томати, якщо використовували звичайні, а не чері. У традиційному рецепті грецького салату використовується зелений солодкий перець, але можна замінити його червоним, помаранчевим або жовтим. Нарізаний перець перекладіть у миску. Половину червоної цибулі наріжте або півкільцями, або пір'ям. Також перекладіть у миску до всіх інгредієнтів салату. Якщо готуєте грецький салат у порційних тарілках, шматок фети покладіть зверху на овочі. Потім кожен, хто куштуватиме страву, сам наріже сир так, як йому заманеться. Якщо готуєте грецький салат на загальний стіл, 200 г сиру фети наріжте великим кубиком. Але додайте в миску в останню чергу. До всіх овочів додайте 50 г оливок без кісточок. Посипте салат 1-2 ч. л. сухого орегано. Заправте 3-4 ст. л. оливкової олії. Акуратно перемішайте, використовуючи дві ложки. Додайте в миску нарізану кубиками фету. Акуратно перемішайте, щоб шматочки фети залишилися цілими. Соліть салат в останню чергу, оскільки через цей інгредієнт овочі почнуть пускати сік. Пам'ятайте, що й фета, і оливки – солоні, тому спочатку спробуйте салат, а потім додавайте сіль.